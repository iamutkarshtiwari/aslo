<html><head></head><body><h1>Polityka dodatków</h1>

<h2>Czym jest piaskownica?</h2>
<p>Odpowiedź można znaleźć w dokumencie %s.</p>

<h2>Jakie dodatki znajdują się w piaskownicy?</h2>
<p>Od piaskownicy zaczynają wszelkie dodatki udostępniane w AMO.
Znaleźć w niej można nowe wersje publicznych dodatków, jak też
wszystkie wersje dodatków, które nie zostały jeszcze upublicznione.
Kiedy nowy dodatek lub aktualizacja istniejącego są wysyłane do AMO,
umieszczane są one w piaskownicy.</p>

<p>Niektóre dodatki i ich odpowiednie wersje są upubliczniane po tym,
jak w wyniku procesu recenzowania zostaną oznaczone jako odpowiednie do
upublicznienia. Inne dodatki pozostaną w piaskownicy na czas
nieokreślony; będą tam dostępne dla użytkowników chcących przeglądać
spis piaskownicy i eksperymentować z oprogramowaniem tam udostępnionym.</p>

<h2>W jaki sposób dodatki są upubliczniane?</h2>

<p>Dodatki są recenzowane przez użytkowników AMO, którzy chcą
przeglądać piaskownicę i testować pakiety znajdujące się w niej.
Recenzje napisane przez użytkowników AMO pozwolą określić, czy dany
dodatek jest dostatecznie użyteczny, prawidłowo napisany i ma
odpowiednią jakość, by zaprezentować go wszystkim użytkownikom
Firefoksa. Recenzje te, jak też inne recenzje i inne testy dokonywane
przez zespół AMO, pomagają określić, czy dany dodatek powinien zostać
upubliczniony, czy wymaga jeszcze dalszych prac albo czy nie powinien
być udostępniany na stronie AMO poza piaskownicą.</p>

<h2>W jaki sposób mój dodatek może uzyskać status publiczny?</h2>

<p>Jeśli uważasz, że Twój dodatek (i Twoje zachowanie!) spełnia
wszystkie kryteria, możesz go nominować z poziomu narzędzi programisty.</p>

<h2>Jakie są kryteria dla upublicznionych dodatków?</h2>

<p>Upubliczniony dodatek musi mieć wysoką jakość i ulepszać
sposób korzystania z sieci. Przy określaniu, czy dany dodatek powinien
zostać upubliczniony w AMO, bierzemy pod uwagę następujące kryteria:</p>

<h3>Czy zamierzasz zarządzać swoim dodatkiem?</h3>

<p>Oczekujemy, że autor który prezentuje swoje dodatki użytkownikom
Firefoksa, jest w stanie odpowiadać na raporty o problemach, zarządzać
swoim dodatkiem i aktualizować go, aby był zgodny z aktualnym wydaniem Firefoksa i
zmianami w polityce AMO. Nie oznacza to, że musisz odpowiadać na każde
pytanie, które ktoś zada na grupie dyskusyjnej, ani, że musisz poprawiać
każdy zgłoszony błąd, ale oczekujemy od Ciebie, komunikacji i reakcji na
problemy zgodnie z ich wagą i zagrożeniem jakie stwarzają dla użytkowników.</p>

<h3>Czy dodatek jest jasno i dokładnie opisany?</h3>

<p>Niezwykle ważne jest dla nas, aby użytkownicy dostali zawsze to czego oczekują
kiedy decydują się zainstalować nowy dodatek. Opis dodatku powinien szczegółowo opisywać
co dany dodatek robi, jak użytkownik ma z niego korzystać i czego powinien się
spodziewać po zainstalowaniu go. Nie mamy nic przeciwko, aby w opisie
znalazły się odnośniki do zewnętrznych instrukcji, ale sam opis musi
zawierać podstawowe informacje i zapewniać użytkownikom wiedzę, co dostają
wraz z instalacją danego dodatku.</p>

<p>Jest także ważne, by aktualizować informacje o wydaniach zgodnie ze
zmianami i poprawkami jakie wprowadzasz do swojego dodatku. Użytkownicy, którzy
w przeszłości wypróbowali dany dodatek powinni mieć możliwość zobaczenia,
co nowego się w nim znalazło i powinni mieć świadomość jak zmiany mogą wpływać na ich sposób
korzystania z niego. (W tym momencie użytkownicy nie widzą notatek do wydania
podczas aktualizacji, ale mamy w planie to poprawić. Użytkownicy skorzystają z tego,
że będziesz zarządzać notatkami do wydania, zarówno teraz jak i po dodaniu notatek do okna aktualizacji).</p>

<h3>Czy wszystkie uwagi dotyczące bezpieczeństwa i prywatności zostały wymienione?</h3>

<p>Jest to element jasnego i poprawnego opisu, ale na tyle ważny, że uznaliśmy iż
zasługuje na osobny punkt. Wiele bardzo wygodnych i dobrze napisanych dodatków
manipuluje w jakiejś formie danymi użytkownika albo może wprowadzać ryzyko bezpieczeństwa,
jeśli będą źle wykorzystywane; takie dodatki mogą znaleźć się w publicznej części AMO,
ale muszą bardzo dokładnie opisywać użytkownikom ryzyko, jakie wprowadzają oraz informacje
o tym, jak mogą się przed tym ryzykiem zabezpieczyć.</p>

<h3>Czy dodatek został przetestowany i masz pewność, że nie zawiera oczywistych i poważnych błędów?</h3>

<p>Jednym z istotnych aspektów, na które patrzymy podczas rozpatrywania, czy dodatek
nadaje się dla użytkowników to kwestia testowania. Sprawdzamy, czy recenzje z piaskownicy
wskazują, że dodatek przeszedł gruntowne testy i nie posiada poważnych błędów i nie wpływa
negatywnie na działanie przeglądarki. Jeżeli recenzenci zgłaszają problemy takie jak
poważne problemy z wydajnością, stabilnością, powtarzające się problemy z używaniem
funkcji dostarczanych przez dodatek lub zalew informacji w konsoli błędów, autor
dodatku powinien wziąć je sobie do serca i nominować dodatek ponownie, po poprawieniu
tych błędów. Nie oczekujemy od nikogo absolutnej optymalizacji, ani uzyskania produktu bez
jakichkolwiek błędów -- sam Firefox jest cały czas poprawiany -- ale chcemy, aby autor
poświecił rozsądną ilość czasu i energii, aby zminimalizować potencjalne problemy i
jasno opisał przypadki, kiedy użytkownicy mogą zostać zaskoczeni tymi, których poprawić się jeszcze
nie udało.</p>

<p>Jeżeli dodatek był testowany poza procesem piaskownicy AMO,
jak na przykład przez grupę użytkowników Twojej usługi albo wewnętrzny zespół kontroli jakości,
powinno to być jasno zaznaczone w wiadomości z nominacją. Znacząco ułatwia
nam to ustalenie jaki zakres był testów i pomoże przejść przez proces zatwierdzania dodatku.</p>

<h3>Czy dodatek i autor dodatku traktują użytkownika z szacunkiem?</h3>

<p>Oprogramowanie nie powinno niepotrzebnie przeszkadzać użytkownikowi, próbować
go oszukać, albo ukrywać swoje działania przed nim. Użytkownicy (lub nawet nie-użytkownicy)
są czasem niekulturalni w swoich komentarzach i mimo, że robimy co w naszej mocy, by odfiltrować takie osoby, oczekujemy od autorów, że powstrzymają się przed reagowaniem na tym samym poziomie.</p>

<h3>Czy dodatek jest przydatny dla odpowiednio dużej grupy użytkowników Firefoksa?</h3>

<p>Dodatek nie musi być następnym Greasemonkey czy FireBugiem, ale jeśli jest przydatny tylko 
dla ludzi w Twojej firmie albo członków jakiejś małej społeczności sieciowej, możemy uznać, że
nie nadaje się do prezentowania wszystkim użytkownikom Firefoksa.</p>

<p>Cały czas szukamy dróg, które pozwolą nam poprawić stronę w taki sposób, aby
lepiej rozmieszczać dodatki, które są przydatne w konkretnych przypadkach, ale są przydatne
tylko dla małej społeczności potencjalnych użytkowników. Prawidłowa
kategoryzacja i zarządzanie metadanymi dodatku pomoże nam zorientować się,
jak możemy poukładać tego typu dodatki, aby były widoczne dla osób, które 
najprawdopodobniej będą chciały z nich skorzystać.</p>

<p>Jeżeli dodatek dostarcza zakładki, lub inne ułatwienia dostępu do Twojej
strony, najprawdopodobniej nie jest to odpowiedni dodatek dla publicznie dostępnej
części serwisu. Tak jak reszta projektu Mozilla, uwielbiamy aplikacje sieciowe i
nowe usługi sieciowe, ale dodatki Firefoksa powinny podnosić jakość korzystania z sieci, a nie
być metodą promocji nowej strony czy serwisu poprzez AMO. Jeżeli opis
dodatku dotyczy głównie serwisu, a nie usprawnień jakie ten dodatek dostarcza, prawdopodobnie jesteś na niewłaściwej drodze.</p>

<h3>Czy dodatek jest wolny od praw autorskich i nielicencjonowanych znaków handlowych?</h3>

<p>Chociaż możesz nie chcieć w żaden sposób zaszkodzić właścicielowi znaków handlowych lub
autorowi posiadającemu prawa autorskie, nie możemy publikować żadnych dodatków
które mogą wchodzić w konflikt z prawem. Jeżeli nie masz zezwoleń na używanie zastrzeżonej nazwy lub grafiki, prosimy, nie wysyłaj swojego dodatku do AMO.
Jeżeli dodatek zawiera kod, który jest chroniony prawem autorskim przez kogoś innego,
i nie posiadasz licencji na użycie go w dodatku, prosimy, nie wysyłaj swojego dodatku do AMO.
(Jeżeli właściciel praw będzie miał zastrzeżenia co do wykorzystania jego własności, bardzo prawdopodobne, że jego zgłoszenie będzie musiało być rozpatrzone przez prawnika i - jeśli będzie to prawnie konieczne - usuniemy dany dodatek. Taki proces jest kosztowny, zarówno w zakresie czasu jak i pieniędzy, więc prosimy, szanuj to i nie dodawaj nam niepotrzebnej pracy).</p>

<p>Jeżeli nie masz pewności czy nazwa dodatku lub jakiś jego element, uniemożliwi mu
pojawienie się na tej stronie, możesz poprosić o poradę na amo-editors@mozilla.org. WAŻNE: Zwróć uwagę, że ta grupa nie ma możliwości udzielenia porady prawnej i nawet jeśli będziemy czuli,
że sposób w jaki korzystasz z czyjejś pracy jest legalny, możemy później zmienić naszą
decyzję w świetle zgłoszeń ze strony właścicieli praw autorskich lub zaleceń prawnych.</p>

<p>W przypadku ponownego wykorzystania źródeł innego dodatku, jeżeli autor
nie zaznaczył jasno, że można użyć jego kodu w swojej pracy -- na przykład poprzez
licencjonowanie go na otwartej licencji -- wówczas należy założyć, że nie posiadasz praw
do tego. Możesz skontaktować się z autorem i poprosić o zezwolenie, ale nie możemy
dać Ci żadnych specjalnych praw tylko dlatego, że jest on na AMO lub ponieważ autor
nie odpowiedział na prośbę. (I ponownie - nie możemy udzielić Ci żadnego wsparcia
prawnego, jedynie radę na temat, jak twój dodatek ma się do reguł tej strony).</p>

<p>Te prawa dotyczą także znaków handlowych Mozilli Foundation, włączając w to znaki takie jak "Mozilla", "Firefox" i "Thunderbird". Polityka ochrony znaków handlowych Mozilli jest tak skonstruowana, aby chronić użytkowników przed pomyłkami i chronić znaki handlowe przed ich złym wykorzystaniem; prosimy, uszanuj taką potrzebę ochrony i pomóż nam ochronić jedne z ważniejszych rzeczy które udało nam się stworzyć w Mozilli Foundation.</p>

<h2>Co się dzieje po tym, jak coś nominuję?</h2>

<p>Kiedy dodatek zostanie nominowany, jest on oceniany przez zespół redaktorów AMO, zgodnie z kryteriami opisanymi powyżej. Jeśli dodatek wygląda na gotowy do publicznej prezentacji, zostanie on przeniesiony na stronę publiczną po jego ocenieniu. Otrzymasz wówczas powiadomienie.</p>

<p>Jeśli uznamy, że ten dodatek nie nadaje się do publikacji na AMO, otrzymasz powiadomienie e-mailem z wyszczególnieniem powodów, a nominacja zostanie usunięta z kolejki. Kiedy uznasz, że elementy, które znalazły się w powiadomieniu są już poprawione i zechcesz, aby dodatek został oceniony ponownie, możesz wysłać go do nas jeszcze raz.
Powtórzone nominacje bez znaczących usprawnień w dodatku nie są mile widziane, więc prosimy, zastanów się przed ponownym wysłaniem, czy na pewno poprawiłeś to, na co zwróciliśmy uwagę; w przeciwnym wypadku prędzej nas zdenerwujesz niż uprosisz.</p>

<h2>Czy mogę nominować cudzy dodatek?</h2>

<p>W tym momencie, prosimy autorów dodatków, aby sami nominowali swoje dodatki do publikacji.
Chcemy mieć pewność, że autor nie ma nic przeciwko wystawieniu jego dodatku dla większego grona odbiorców w obecnej formie i uważa swój dodatek za wystarczająco na to gotowy. Jeśli uważasz, że dany dodatek jest na to gotowy i jego autor postępuje zgodnie z literą i duchem reguł AMO oraz że ten dodatek usprawnia działanie Firefoksa, jest przydatny dla jego użytkowników i warto wystawić go dla blisko stu milionów użytkowników sieci na świecie, zachęć autora dodatku, aby sam go nominował.</p>

<h2>Mój dodatek został nominowany do kolejki dawno temu, dlaczego mnie tak bardzo nie lubicie?</h2>

<p>Tu nie chodzi o to, że kogoś nie lubimy. Uwielbiamy wszystkich programistów
dodatków i ciężko pracujemy, by byli zadowoleni i czuli się pożyteczni, po to, aby
użytkownicy na całym świecie mogli korzystać z ich pracy. Ale to co znajduje się na publicznie
dostępnej stronie AMO ma swoją wartość właśnie dlatego, że dbamy o to, co się tutaj umieszcza,
więc nie chcemy pędzić, byle tylko zrobić to szybciej. Zdajemy sobie sprawę z tego, że
oczekiwanie, aż dodatek zostanie oceniony, może być frustrujące i chcemy utrzymać czas
wykonania tej pracy na tak krótkim poziomie, jak to tylko możliwe.
Im więcej ludzi wysyła dokładne i jasne recenzje dodatków w piaskownicy, tym
łatwiejsze jest dokonywanie tych ocen, dlatego prosimy przemyśleć
udzielenie nam pomocy na tej stronie.
</p>

<h2>W moim dodatku został znaleziony poważny błąd i chcę szybko przesłać poprawkę. Co należy zrobić?</h2>

<p>Jeśli to poważny błąd (bezpieczeństwo, stabilność, problem z główną
funkcjonalnością) w dodatku, dla którego potrzebujesz dostarczyć aktualizację niezwłocznie,
należy zasygnalizować to w "uwagach dla recenzenta", przy wysyłaniu
aktualizacji (oczywiście taka informacja powinna znaleźć się również w uwagach o wersji).
Można także zwerbować któregoś z dostępnych użytkowników, by przetestował aktualizację
dodatku i zdał szczegółową relację w piaskownicy. Wejście na kanał #addons na
irc.mozilla.org może pomóc ludziom zorientowanym w temacie, ale prosimy o cierpliwość
i uprzejmość.</p>

<p>Prosimy, nie podnoś fałszywego alarmu. Spróbujemy przenieść to do aktualizacji
o wysokim priorytecie, ale ocenienie innych nominowanych dodatków
lub wersji zajmuje nam trochę czasu i często odbywa się to kosztem snu
lub czasu przeznaczonego dla naszych rodzin i przyjaciół, więc nie akceptujemy zachowania
ludzi, którzy próbują wykorzystać ten mechanizm, jako okazję do "wepchnięcia
się do kolejki". Jeśli nie masz pewności, czy należy wykorzystać tę drogę,
zapytaj na #addons na irc.mozilla.org, może to pomoże podjąć decyzję.
</p>

<h2>Uważam, że zostałem potraktowany niesprawiedliwie podczas oceniania mojego dodatku. Co powinienem zrobić?</h2>

<p>Jeśli wierzysz, że dodatek został nieprawidłowo oceniony i że
nie został udostępniony w wyniku pomyłki, wyślij e-mail na adres
amo-editors@mozilla.org z dokładnym opisem swojego rozumowania.
E-mail powinien być spokojny, grzeczny i jasno prezentować Twoje stanowisko oraz zawierać szczegóły, dotyczące błędów w ocenie dodatku.</p>

<p>(Jeśli *wszystkie* elementy wymienione jako problemy zostały poprawione, nie należy wnioskować o ocenę, tylko ponownie nominować dodatek do rozpatrzenia z poziomu narzędzi programisty).</p>

<h2>Mój dodatek był dostępny publicznie, a teraz jest tylko w piaskownicy. Co się stało?</h2>

<p>Jeśli dodatek nie spełnia kryteriów wymaganych do bycia publicznie dostępnym, możemy przenieść
go z powrotem do piaskownicy. Jeśli tylko nie zostanie nam to prawnie zabronione, poinformujemy Cię o tym e-mailem i podamy powody takiego postępowania.</p>

<p>Jest także możliwe, że dostrzegasz błąd na tej stronie. W takim przypadku
należy go zgłosić przy użyciu Bugzilli; w swoim raporcie użyj produktu "addons.mozilla.org"
i komponentu "Public Pages" oraz podaj tyle szczegółów, ile to możliwe.</p>

<h2>Mój dodatek jest upubliczniony i ludzie go uwielbiają. Jak mogę dostać się na listę polecanych dodatków?</h2>

<p>Jeśli wierzysz, że dodatek jest błyszczącym przykładem potęgi dodatków, który
demonstruje i szerzy wartości Mozilli, dotyczące rozszerzalnego i kontrolowanego przez użytkowników Internetu, i podnosi wygodę korzystania z sieci, możesz poprosić o rozpatrzenie dodania go do listy polecanych dodatków. Aby to zrobić, należy wysłać e-mail na adres
amo-editors@mozilla.org, tłumacząc dlaczego dodatek jest wspaniały.</p>

<p>E-mail powinien zawierać <b>przynajmniej</b> informacje na następujące tematy:</p>
<ul>
<li>jak poprawia się wygoda korzystania z sieci dla użytkowników,</li>
<li>na ile dodatek nadaje się dla większej grupy użytkowników Firefoksa,</li>
<li>w jaki sposób dodatek prezentuje i służy wartościom projektu Mozilla, ze szczególnym uwzględnieniem dawania większej kontroli nad siecią użytkownikowi, ochrony jego prywatności i bezpieczeństwa, uniwersalnego dostępu do sieci, otwartych standardów i danych,</li>
<li>jak dodatek różni się od innych, podobnych dodatków (w jaki sposób jest lepszy, a w jaki gorszy od nich),</li>
<li>z jaką reakcją dodatek spotkał się ze strony użytkowników, redaktorów, blogerów, astronautów i Twoich zwierzątek domowych - opisz zarówno reakcje pozytywne jak i negatywne</li>
</ul>

<p>Im bardziej kompletne będzie zgłoszenie, tym większa jest szansa, że umieścimy dodatek na liście. Jednakże, nawet błyskotliwie napisana i wyczerpująco zgłoszone podanie nie jest gwarancją umieszczenia dodatku na liście polecanych. Lista musi być -- i jest -- utrzymywana przez Mozillę zgodnie z naszymi wartościami i przekonaniami, zatem wygoda i ochrona użytkownika jest ważniejsza niż cokolwiek innego.</p>
</body></html>